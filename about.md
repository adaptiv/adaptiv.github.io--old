---
title: Om Adaptiv
---

## Kontakta oss

## Syfte
Adaptiv finns för att värna om våra medarbetare, våra kunder och det samhälle inom vilket vi verkar.
Adaptiv ämnar vara flexibelt och följa behoven hos våra medarbetare.
I kontakten med våra kunder försöker vi hjälpa dem att nå långlivad framgång genom att hjälpa dem utveckla förmågor som ska ge dem varaktig affärsagilitet.
Vi ser det som en viktig del att investera en del av vår vinst i allmännyttiga aktiviteter så som välgörenhet, klimatkompensation och intressehöjande utbildningar och seminarier.

### Vision
Ett samhälle som med ett holistiskt perspektiv ger sina invånare ett liv med frihet, balans och respekt. Ett samhälle med företag som är lönsamma, inte för att de optimerat bort alla andra aspekter men för att de förstår hur de fungerar framgångsrikt i en helhet.

### Mission
Hjälpa företag och individer att hitta en gynnsam väg mot relevanta resultat. Utveckla förmågor att möta en ständigt mer föränderlig omvärld med hjälp av ett agilt förhållningssätt. 

## Historik och Bakgrund
1:a april 2009 drog Adaptiv STHLM AB i gång. Jocke, Måns och Johan började leverera konsulttjänster inom systemutveckling baserad på agila värderingar och arbetssätt. Två år senare tillkom Adam som delägare och 2016 anslöt även Johan Dewe som delägare. Under åren som gått sedan dessa har vi gjort nya erfarenheter, breddat vår kompetens och tagit nya roller, men rötterna från Lean och Agile står vi fast vid.

## Referenser

## Hur vi jobbar
Några intressanta egenskaper med Adaptiv:

* Vi tillbringar alla fredagar tillsammans. Vi optimerar inte för intäkt utan för livskvalitet. Man skulle kunna säga att Adaptiv är ett livsstilsföretag.
* Vi är transparenta med allt som vi kan. Vi publicerar till exempel regelbundet vår fullständiga kvartalsredovisning med kommentarer på vår webbplats.
* Vi har alla samma lön och förmåner. Dessa är utformade för att inspirera oss till att leva väl i längden.
* Vi strävar efter att vara en god kraft i samhället. Vi följer vår miljöpolicy och skänker en substansiell del av vår vinst till välgörenhet. Vi menar att ett bra företag inte kan nöja sig med att följa lagen och göra vinst, det måste vilja något och göra rätt.
* Vi tror att hög kvalitet betalar sig i längden. Även om prisnivåer kan justeras ser vi inte priset som en konkurrensfaktor.
* Även om vi ofta arbetar som coacher, utbildare, verksamhetsutvecklare och liknande vill ingen av oss lämna systemutvecklingen. Det är ju vårt jobb!

### Open book accounting
Vi på Adaptiv har valt att fortlöpande presentera vår ekonomiska redovisning öppet. Vi vill att du som kund ska få veta vad du betalar för och var dina pengar går, samt att andra företag som liknar oss kan få möjlighet att benchmarka sig med oss.

På Wikipedia kan du läsa mer om [öppen redovisning](https://en.wikipedia.org/wiki/Open-book_Accounting).

## Vi som jobbar på Adaptiv

### Johan Dewe 
<span class="mug_shot">
![Johan Dewe](/assets/dewe.jpg "Title for Dewe's image")
</span>

Johan Dewe är en utvecklare och arkitekt som har kodat system, oftast bakom webben, sedan mitten av nittiotalet. En genomgående röd tråd har varit fokus på kompetens- och teambyggande. Johan verkar helst i skärningspunkten mellan sund arkitektur, sund kod och sunda utvecklingsmetoder - strävar efter förenkling och förbättring av både kod och process.

Johan har varit med Adaptiv sedan september 2016, och kommer senast från startup-världen, och innan dess från den digitala sidan av resebranschen. När Johan inte sysslar med systemutveckling så blir det helst tid med familjen, och gärna en sväng i skogen på mountainbike.

### Joakim Holm 
<span class="mug_shot">
![Joakim Manding Holm](/assets/joakim.jpg "Title for Jocke's image")
</span>

Joakim är en ovanlig konsult i det att hans horisont sträcker sig långt utöver den vanliga. En metodförändring med honom kommer att involvera hela organisationen, detta eftersom värdeströmmar och företagskultur inte tenderar att hålla sig inom prydliga organisatoriska lådor. Joakims passion och engagemang gör att han inte ger upp när han stöter på utmaningar och han har ett sinne för konsekvens, signalvärden och helhet.

Joakim har lång erfarenhet av att coacha agila team och införa nya arbetssätt. Han hade till exempel stor del i TUI Nordics satsning på agil utveckling, ett arbete som ledde fram till en helt ny organisationsstruktur med fasta utvecklingsteam ledda av teamcoacher. Joakim gillar att dela med sig av sin kunskap, ibland som talare på konferenser. Han läser mycket och lär sig genom att själv sammanfatta egna tankar och insikter i bloggform. Löpning och pianospelande är Joakims sätt att koppla av och reflektera.

### Adam Killander 
<span class="mug_shot">
![Adam Killander](/assets/adam.jpg "Title for Adam's image")
</span>

Ett team som arbetat med Adam känns igen på deras engagerade och utåtriktade kommunikation och deras fokus på att leverera demonstrerbar funktionalitet. Adam är en systemutvecklare som blivit teamledare och förbättringscoach och han brinner för att hitta praktiska övningar som leder teamen till nya uppbyggliga insikter. Adam älskar att förmedla det han kan för andra och han gör det med medvetna pedagogiska grepp. Han sporras av att utvecklas tillsammans med andra människor i arbetet.

Team och ledarskap som utvecklats med Adams hjälp återfinns på Skandia, Linkon, Arbetsförmedlingen och TUI Nordic.

Adam har också hållit flera bejublade tal på Agila Sverige, SAST och hos kunder där han utnyttjat sin dramatiska förmåga. Han är gift familjefar och bor i Solna utanför Stockholm.

### Johan Hallstensson 
<span class="mug_shot">
![Johan Hallstensson](/assets/johan.jpg "Title for Johan's image")
</span>

Johan är en erfaren och kunnig utvecklare som noga följer med i den tekniska frontlinjen. Att hålla det enkelt och inte krångla till processer, arkitektur eller design är en av Johans nyckelkompetenser, liksom hans förmåga till vardagligt samarbete.

Johan har med sin långa erfarenhet som utvecklare verkat i flera olika programmeringsspråk och miljöer. Han är väl bevandrad i flera olika agila metoder och bryr sig inte bara om hur resultatet blir utan även hur människorna som åstadkommer det mår.

### Måns Sandström 
<span class="mug_shot">
![Måns Sandström](/assets/mans.jpg "Title for Måns's image")
</span>

Måns har tryggheten och kompetensen att vägleda arbetet att skapa en organisation genomsyrad av agila värderingar och vanor. Genom att kombinera kunskap om agila förhållningssätt och förändringspsykologi hjälper han er att tänka i nya banor och åstadkomma förändring som ger effekt.
Han har erfarenhet från agil utveckling, allt ifrån det tekniska, till ledarskap, organisation och förändringsledning. 
Bland erfarenheterna märks vägtullsprojektet där han var med och etablerade agila team som levererade en produkt av hög kvalitet och utvecklingen av den nya, agilt inriktade, IT-organisationen på Skandia Liv. Gift tvåbarnsfar, boende i Gubbängen i Stockholm där han gillar att löpträna och fotografera på fritiden.

### Konsultprofiler

## Nätverket Nodium
Nodium är ett nätverk för oberoende, medarbetarstyrda konsultbolag med ett gemensamt syfte. De företag som är med i nätverket kallar vi för noder.

Vi i nätverket vill, på olika sätt, bidra till att skapa den nya tidens företag. Företag som bidrar till en bättre tillvaro för sin omgivning. Företag som skapar en omgivning som är meningsfull och inspirerande för medarbetarna.

Det gemensamma mellan noderna i nätverket är vårt syfte, skillnaden vi utgör i världen. Kraften av alla noder i nätverket hjälper oss att göra detta starkare. Vi drivs inte främst av pengar. Vi lever efter det själva. Vi vill att andra ska få uppleva det. Därför finns Nodium.

### Intresserad av att ingå i nätverket
Det första steget är att ni träffar någon eller några representanter från Nodium som berättar om vårt upplägg. Om båda parter tycker att det känns intressant att gå vidare medverkar ni på en eller flera nätverksträffar för att få en möjlighet att uppleva arbetet i nätverket. På en sådan träff får man möjligheten att dela med sig av sina förväntningar och förhoppningar på nätverket och även få en bild av övriga företag inom nätverket. Om man vill gå vidare efter det utvärderar vi tillsammans förutsättningarna för att man ska kunna gå med (se “Får jag gå med?”). Om alla noder i Nodium ger sitt medgivande är ni välkomna att ansluta.

Vi söker bolag i storleksordningen 3-9 personer, eller personer som vill bilda bolag. Bolaget ska vara medarbetarstyrt med intern transparens, ha en organisation och inriktning som är i samklang med det övergripande nätverkssyftet (se ovan). Vi vill att ert bolag har en ekonomiskt rättvis modell, det vill säga att vissa individer inte tjänar oskäligt mycket pengar på andra. Inom Nodium vill vi vara så öppna som möjligt mellan noderna. Vi vill också att alla noder engagerar sig i arbetet i Nodium och deltar i gemenskapen.
